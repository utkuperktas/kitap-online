---
layout: default
title: BÖLÜM 1 – Tabiat Tarihi Müzeleri
nav_order: 2
---

<div align="center">

# BÖLÜM 1  
## Tabiat Tarihi Müzeleri: Sessiz Arşivler, Eksik Hafızalar

</div>

Tabiat tarihi müzeleri, içinde tarih barındıran her kıymetli nesne gibi, gezegendeki çeşitliliğin sessiz arşivleridir. Benim bu mekânlarla gerçek tanışmam, doktoram sırasında Londra’daki tabiat tarihi müzesini (Natural History Museum, NHM) ziyaretimle başladı. O gün, numaralanmış yüzlerce dolap ve binlerce çekmece içinde yüzbinlerce kuş örneği arasında dolaşırken, bir türün izini sürüyordum. Ve bir türün izinin yalnız bedeninde değil, üzerine iliştirilmiş etiketlerde, kimi solmuş, kimi okunamayan el yazılarında da saklı olduğunu gördüm. Bazılarında Darwin ve Wallace gibi bizim için ikonikleşmiş doğa tarihçilerinin notları vardı. Hatta bazı etiketlerde Emin Paşa gibi, Osmanlı döneminden koleksiyonculuk yapmış figürlerin isimlerine rastladım. Bu, yalnızca bir kuş örneği değil; geçmişin bir bağlamı, neredeyse unutulmuş bir hatırayla karşılaşmak gibiydi. O anda müze arşivinden çok, bir tür mabetteymişim gibi hissettim.

Sonra New York’taki Amerikan Tabiat Tarihi Müzesi’ne (AMNH) yaptığım ziyaretler geldi. Ardından Avrupa’nın çeşitli şehirlerindeki koleksiyonlar, Rusya’da çekmeceler, etiketler, sıralanmış kemikler… Ve nihayet doktora sonrası dönemde AMNH’de bir çalışma yürütme şansı doğduğunda, akademik yönüm neredeyse bu raflar arasında yeniden şekillendi. Koleksiyonlar yalnızca örnek barındırmaz; bir yaşamın izi, bir türün kaydı, çoğu zaman da kaybın ta kendisidir. Bazıları hâlâ bugüne ulaşabilen son bireylerdir; bazılarıysa yalnızca yokluğun gölgesini taşır.

Pandemi günlerinde, herkesin evine kapandığı o sessizlikte bu müzelerle yeniden buluştum. O zamanlar kaleme aldığım bir yazıda da belirtmiştim: camları açıp sabah kuşlarını dinlerken ekranımdan binlerce kilometre uzaktaki müze salonlarını geziyordum. Kimileri dijitalleştirme çalışmalarına hız vermiş, milyonlarca örneği sistemli biçimde kayıt altına alıyor, kimi türlerin genetik örneklerini sıvı azotta dondurarak saklıyordu. Müzeler yalnızca geçmişi muhafaza etmiyor, geleceğe dair bir belleği de sessizce kuruyordu. Raflar arasında dolanırken artık yalnız türlerin tarihini değil, aynı zamanda yok oluşun hızına tutulmuş bir zaman aralığını da görüyordum. Nadirin sessizliği, burada veriyle konuşur hâle geliyordu. Doğayı tahrip edişimizin bedelini Covid-19 gibi “nadir” bir felaketle ödediğimiz o dönemde, bu müzeler bize zarardan nasıl dönebileceğimizi de fısıldıyordu.

Son yıllarda, bazı müzeler bu sessizliği dışarıya da taşımaya başladı. Örneğin Londra’daki müzenin bahçesinde, milyonlarca yıl öncesinin kaya katmanları üzerine yerleştirilmiş devasa bir Diplodocus heykeli yükseliyor. Fern adını verdikleri bu dinozor, yalnızca geçmişin bir temsili değil, aynı zamanda bir uyarı simgesi gibi duruyor. Bahçeye yerleştirilen patikalar, ilkel bitkilerle bezenmiş ve zamanın katmanlarını birer yürüyüş yolu hâline getirmiş. Müze artık yalnızca içeride sergilenen örneklerle değil, dışarıya yayılan bir anlatıyla da yok oluşun hikâyesini sürdürüyor. Sessizliği sadece saklamıyor, görünür kılıyor.

Bugün, dünyada tabiat tarihi müzelerinin sayısı dudak uçuklatacak düzeyde. Yalnızca Kuzey Amerika’da beş yüzden fazla, İngiltere’de kırkın üzerinde, Avrupa genelinde iki yüze yakın müze var. Hepsi, milyonlarca örneği barındırıyor. Her bir etiket, hangi canlılarla aynı gezegeni paylaştığımızı hatırlatan küçük bir hafıza kartı gibi. Bu koleksiyonlar yalnızca bilim insanlarına değil, aynı zamanda çocuklara, öğretmenlere, sanatçılara ve yazarlara da ilham veriyor. Bazen bir fosil, bazen cam fanustaki bir kuş gözbebeği, bir yaşamın yok oluşla nasıl yan yana yazıldığını gösteriyor.

Fakat aynı tabloya Türkiye’den baktığımızda derin bir boşlukla karşılaşıyoruz. Ulusal çapta kamusal bir doğa tarihi müzemiz yok. Bazı üniversite koleksiyonları, birkaç özel çaba ve MTA Müzesi’nin sınırlı varlığı dışında, bu ülkenin biyolojik çeşitliliğini sistemli biçimde arşivleyen hiçbir yapımız yok. Bu da hem bilimsel veriden hem kültürel aidiyetten bizi uzaklaştırıyor.

Öyle ki Anadolu’ya özgü birçok hayvan ve fosil örneğini Münih, Bonn ya da Londra’daki müzelerde bulabiliyorsunuz. Bu da bize sessiz ama ağır bir kaybı gösteriyor: Beden burada yoksa, hikâye de burada anlatılamıyor. Hafıza eksiliyor, anlam eksiliyor. Anlatacak bir vitrinimiz olmadığında, nadir olanın yitimi yalnızca biyolojik değil; aynı zamanda kültürel ve simgesel bir yitim hâline geliyor.

Bir türün yok oluşu yalnızca bedenin kaybı değildir. O bedeni temsil edecek bir anıt da kaybolduğunda, kültürel hafıza tamamen silinir. İşte bu yüzden doğa tarihi müzeleri, yalnızca bilimsel arşivler değil, aynı zamanda sembolik hafıza alanlarıdır. Sessizdirler, ama dikkatle dinlerseniz içlerinde çok şey anlatılır. Şimdi, o raflardan çıkarıp bakmamız gereken nadir türlere — göçmen güvercine, fildişi gagalı ağaçkakana, büyük alke, dodoya — ve daha nicelerine yeniden yaklaşacağız.
